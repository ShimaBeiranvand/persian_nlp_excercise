به گزارش "ورزش سه"، هافبک آلمانی یکی از ستون‌های کامیابی رئال مادرید در فصل‌های اخیر بوده است. او دهمین سال حضورش در برنابئو را در حالی پشت سر می‌گذارد که با لوکا مودریچ، یکی از بهترین زوج‌های میانی دنیا را ساخته‌اند که ثمره‌اش قهرمانی‌های متعدد در اروپا بوده است. کروس در یک مصاحبه، از موفقیت در رئال و لوکا مودریچ سخن گفت.

انتظارات از مادرید
وقتی به اینجا آمدم، با خودم فکر کردم: امیدوارم چند تا جام و یک لیگ قهرمانان ببرم. من از غولی مثل بایرن مونیخ آمدم و ایده‌ام این بود که سال‌های زیادی در رئال بازی کنم، جای خودم را در تیم پیدا کنم، رابطه خوبی با باشگاه داشته باشم و کیفیت بازی‌ام را نشان دهم. مطمئنا انتظاراتم زیاد بود، اما نه اینقدر زیاد!

لوکا مودریچ
ما اینجا هستیم تا کاری کنیم که بقیه احساس امنیت کنند. اگر چیزی یاد گرفته باشم، این است که برای خوب بازی کردن، باید احساس راحتی کنی و من در کنار مودریچ این حس را دارم.


نقد خود
همیشه می‌خواهم چیز یاد بگیرم. مهم نیست چند سالت است یا چه چیزی به دست آورده‌ای، همیشه باید بهتر شوی. چون سال‌ها که می‌گذرد، رقبا تو را بهتر می‌شناسند و باید هم‌چنان کار را برای آن‌ها سخت کنی. امروز فوتبال خیلی سریع شده و زمانی برای فکر کردن وجود ندارد.

یوپ هاینکس
وقتی 19 سالم بود و در لورکوزن بازی می‌کردم، او استعداد من را دید... ولی زیاد به من بازی نمی‌رسید. برای همین یک روز من را نگه داشت و گفت: "فوتبال بدون توپ هم بازی می‌شود. فقط با استعداد زیادت نمی‌توانی به اوج برسی." این نصیحت من را پر از اعتماد به نفس کرد.

  