به گزارش "ورزش سه"، بالاخره شایعات در مورد آینده کمال کامیابی‌نیا به حقیقت منجر شد و هافبک باتجربه و 35 ساله پرسپولیس امروز با انتشار متنی همراه با گله گذاری و البته مرور روزهای درخشان در این باشگاه، برای همیشه از تیم محبوب خود جدا شد. در روزهای تلخ و ناامید کننده پرسپولیس در اواسط دهه 90 بود که برانکو هدایت این تیم را بر عهده گرفت و نام کمال کامیابی‌نیا از نفت تهران به عنوان یکی از اولین خریدهای این سرمربی کروات مطرح شد.

کمال از همان اولین بازی خود با لباس تیم جدیدش برابر پدیده در تهران نشان داد برای جنگیدن، تکل زدن و درگیر شدن در مرکز میدان به پرسپولیس ملحق شده و او در همان اولین فصل تبدیل به یکی از بازیکنان محبوب تیمش شد. گل تماشایی در تهران مقابل سپاهان و البته گل برتری در دیدار دشوار در انزلی برابر ملوان، بهترین لحظات کمال کامیابی‌نیا در اولین فصل حضور در پرسپولیس بود و آنها بدشان بودند که در نهایت کورس قهرمانی را سر تفاصل گل به استقلال خوزستان واگذار کردند.

1896500
این سبک خوشحالی احتمالا ماندگارترین خاطره از کمال در بین هواداران پرسپولیس است
فصل بعد برای پرسپولیس با گلزنی کمال برابر سایپا آغاز شد و در ادامه آن‌ها با اقتدار و بعد از نزدیک به یک دهه موفق به فتح لیگ برتر شدند. در همان روزها بود که کمال کامیابی‌نیا در تلویزیون فاش کرد از کودکی هوادار پرسپولیس بوده و حتی بارها برای تماشای تمرینات این تیم راهی کارگران شده تا اینگونه در بین هواداران این تیم محبوب تر از قبل شود. در پایان فصل شایعاتی در مورد احتمال جدایی کمال کامیابی‌نیا از جمع قرمزپوشان و انتقال به ترکیه شنیده می شد، اما او تابستان 96 قراردادش را دو سال تمدید کرده و به دوران موفقیت آمیز خود در این باشگاه ادامه داد.


روزهای تاریخی پرسپولیس زیر نظر برانکو ادامه یافت و آن‌ها فصل بعد باز هم موفق به فتح لیگ برتر شدند. حتی فصل سوم و محرومیت از خرید بازیکن نیز مانع ادامه این روند درخشان نشد و هت تریک زیر نظر برانکو در بدترین روزهای تاریخ باشگاه، نام کمال کامیابی‌نیا را در بین بازیکنان پرافتخار پرسپولیس ثبت کرد. او آنقدر بین هواداران تیمش محبوب بود که وقتی برابر الاهلی در تابستان 96 در دقایق ابتدایی با یک تکل بی محابا و خشن از زمین اخراج شد هم کمتر مورد سرزنش قرار گرفت و البته خوش شانس بود که آنها موفق به راهیابی به دور بعد در آن بازی دشوار شدند.

1896501
نسل درخشان و سرسخت پرسپولیس گرچه روزهای بسیار خوبی را رقم زد، اما در نهایت در فتح لیگ قهرمانان ناکام ماند
بارها تصاویری از در رفتن کتف کمال کامیابی‌نیا و چهره درهم و پردرد او منتشر شده و حتی همین هم به یکی از نمادهای مقاومت و جان سختی پرسپولیس در آن مقطع تبدیل شد. بازیکنی که یک بار در مصاحبه ای مدعی شد دیگر به در رفتن کتف خود عادت کرده و آن‌ قدر مبارزه و جنگیدن با لباس پرسپولیس برایش ارزشمند است که مشکلی ندارد با آن همه درد نیز برای این تیم به میدان برود.

روزهای پرافتخار کمال کامیابی‌نیا با پرسپولیس باز هم ادامه یافت و آن‌ها چهارمین قهرمانی متوالی را نیز در شرایطی عجیب و در موقعیتی به دست آوردند که بعد از جدایی برانکو، کالدرون و یحیی روی نیمکت حاضر شدند و البته فصل تحت تاثیر شیوع کرونا قرار گرفت.

1896502
مصدومیت‌های متوالی و تقلا برای بازگشت به میدان: همین دلایل بود که او را به یکی از بازیکنان محبوب پرسپولیس تبدیل کرد
فصل بعد باز هم دوران طلایی پرسپولیس ادامه پیدا کرد و کمال کامیابی‌نیا ستاره تیمی بود که در عین ناباوری برای پنجمین بار متوالی نیز موفق به بالا بردن جام شده و از این حیث رکوردی جاودانه و تاریخی در فوتبال ایران خلق کرد. به جز یک فصل تاجگذاری استقلال با فرهاد مجیدی و ناکامی ارتش سرخ در فتح لیگ برتر، دوران فراموش نشدنی کمال کامیابی‌نیا امسال نیز با کسب عنوان قهرمانی همراه شد و او توانست با لباس قرمز رکورد بی نظیر شش عنوان قهرمانی را به نام خود به ثبت برساند.

البته کمال در این مدت بدشانس بود که دو بار با پرسپولیس تا آستانه فتح لیگ قهرمانان آسیا نیز پیش رفت و در رسیدن به این آرزوی بزرگ ناکام ماند. حالا نام او در بین بهترین بازیکنان تاریخ پرسپولیس ثبت شده و او نیز مانند بسیاری دیگر در رویای برآورده شدن این هدف بزرگ توسط ستاره های جانشین در فصول بعد خواهد ماند.

1896503
در سال های اخیر هر چه قاب خاطره انگیز برای هواداران پرسپولیس از بالا بردن جام وجود داشته، با همراهی کمال کامیابی‌نیا همراه بوده است
شش قهرمانی در لیگ برتر فوتبال ایران، دو قهرمانی در جام حذفی، چهار قهرمانی در سوپر جام و دو نایب قهرمانی در لیگ قهرمانان آسیا، افتخارات او با پرسپولیس هستند. انجام 235 بازی با لباس این باشگاه و تبدیل شدن به هفتمین بازیکن پرسابقه پرسپولیس، کمال کامیابی‌نیا را به بازیکنی بی تکرار در تاریخ باشگاه تبدیل کرده است.

البته او در سال‌های پایانی و به دلیل مصدومیت‌های متوالی شاید در برخی مواقع کمتر توسط یحیی در ترکیب ثابت قرار می‌گرفت، اما نمی‌توان نقش کمال کامیابی‌نیا در موفقیت پرسپولیس را کتمان کرد و او همچنان یکی از ستون های ثابت این تیم در طول این مسیر درخشان بود.

کمال کامیابی‌نیا 5 تیر 94 اولین قرارداد خود را با پرسپولیس ثبت کرد و 19 تیر 1402 و بعد از هشت سال نامه وداع او با این باشگاه منتشر شد. نوشته ای سراسر تمجید از باشگاهی که باعث تبدیل شدنش به این ستاره بزرگ شد و البته کمی هم گوشه و کنایه و طعنه بابت این سبک خداحافظی که در فوتبال ایران مسئله ای عادی و همیشگی است.

شاید در رویای خود تصور می‌کردیم در یک شرایط نرمال، باشگاه پرسپولیس امروز تمام جام‌های کسب شده توسط کمال کامیابی‌نیا را در ورزشگاه شهید کاظمی ردیف می‌کند تا او عکسی به یادگار بگیرد. مراسمی نیز با سخنرانی رضا درویش و تمجید از کارنامه درخشان کمال کامیابی‌نیا آغاز می‌شود و بعد خود این بازیکن احساساتی احتمالا با بغض و مرور لحظات شیرین با هواداران خداحافظی می‌کند. اما بزرگ تر از کمال نیز از حق طبیعی خود از این حیث محروم بوده اند و او نیز با این بی مهری کنار خواهد آمد. 

1896504
در نهایت وداع با یکی از نام های درخشان باشگاه: کمال کامیابی‌نیا با این خوشحالی معروف و البته جام های فراوان به یاد آورده خواهد شد
اما به هر حال نام او در پرسپولیس عجین با بهترین مقطع تاریخ باشگاه، تیمی شکست ناپذیر تا مرز قهرمانی آسیا و روزهای طلایی خواهد بود. کمال نیز برای هواداران پرسپولیس مترادف با لغاتی چون سرسختی و مقاومت، وفاداری و ماندن در روزهای دشوار و البته کیفیت بالای فنی و مبارزه تا پای جان در زمین است.

خب، برگردیم به خط اول و لقب "بهترین هافبک دفاعی تاریخ پرسپولیس". این باشگاه بازیکنانی چون ضیا عربشاهی، مایلی کهن، حسین عبدی، حامد کاویانپور، احمد نوراللهی و ... را نیز در این پست داشته (کریم باقری به ندرت در پست هافبک دفاعی برای پرسپولیس بازی کرد) و بی تردید بعد از خواندن این نوشته، شما نیز موافق هستید که کمال کامیابی‌نیا با این کارنامه درخشان، سابقه فوق العاده و این همه جام و افتخار، شایسته دریافت عنوان بهترین هافبک دفاعی تاریخ پرسپولیس خواهد بود، البته اگر اصرار و پافشاری در مورد افسانه سازی‌های عرف فوتبال ایران در مورد بازیکنان دهه 60 ندارید.

