به گزارش "ورزش‌سه"، فصل گذشته مورایس دو خرید خارجی سپاهان را برای جذب مدافع میانی اختصاص داد و رناتو داسیلویرا و نیلسون جونیور که هر دو برزیلی بودند را با خود به اصفهان برد. علاوه بر این دو بازیکن محمد دانشگر، محمد نژادمهدی و محمدرضا مهدی‌زاده 3 بازیکن دیگری بودند، که این مربی پرتغالی در مرکز خط دفاعی تیمش در اختیار داشت. 
سرنوشت متفاوتی در انتظار این 5 بازیکن بود. مهدی‌زاده پیش از شروع مسابقات از لیست سپاهان کنار گذاشته شد؛ رناتو در پایان نیم فصل اول و در شرایطی که مدافع ثابت تیم بود، ترجیح داد به فوتبال برزیل برگردد؛ نژادمهدی هم دیگر بازیکن جدا شده سپاهان بود که در نیمه فصل به فولاد پیوست. 

در واقع محمد دانشگر و نیلسون جونیور به همراه سیاوش یزدانی سه مدافع میانی سپاهان در نیم فصل دوم لیگ بیست و دوم بودند، که در حال حاضر هم در اردوی ترکیه هستند. علاوه بر این سه بازیکن محمد روح‌الامین نیز به عنوان یکی از بازیکنان آکادمی باشگاه در تلاش برای تحمیل خود به تفکرات مورایس است.

1797584
با توجه به اینکه سپاهان با شروع رقابت‌های لیگ برتر در سال منتهی به مسابقات جام ملت‌های آسیای 2023 قطر باید در 3 جام با فشردگی بازی کند، مشخص بود که حداقل یک مدافع میانی باتجربه دیگر به اردوی طلایی‌پوشان اضافه خواهد شد و برهمین اساس شنیده می‌شود که کار انتقال هادی محمدی مدافع فصل گذشته تراکتور به سپاهان تقریبا به سرانجام رسیده است.

هادی محمدی 32 ساله یکی از مدافعان باتجربه لیگ برتر به شمار می‌رود، که در داماش گیلان درخشید و به ذوب‌آهن پیوست. او سپس با عملکردی که در اردوی سبزپوشان اصفهانی ارائه کرد، جایگاه خود را در لیگ برتر به عنوان یکی از بازیکنان قابل اتکا تثبیت کرد و سپس پس از شروع دوران رکورد ذوب‌آهن، یکی از بازیکنان تاثیرگذار این تیم بود، که راه جدایی در پیش گرفت و حالا پس از چند سال حضور در فوتبال تبریز، در فصل پیش رو برای سپاهان بازی خواهد کرد.
مدیران سپاهان طی روزهای اخیر برای برآورد خواسته مورایس و تقویت قلب خط دفاعی تیم، مذاکراتی هم با کنعانی‌زادگان داشتند، که جلسات آنها به نتیجه نرسید و این مدافع ملی پوش به پرسپولیس رفت، تا آنها مذاکره با گزینه‌های دیگر را آغاز کنند.

